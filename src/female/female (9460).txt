涼風有信，秋月無邊；虧我思嬌情緒，好比度日如年。小生繆瑾乃係蓮仙字；為憶個多情，嗰位麥氏秋娟。唉見佢聲色與共性情，堪我贊羨；佢重更兼才貌兩雙全。今日天隔一方與佢難見面；是以孤舟愁寂，對住晚景涼天。睇下夕陽對住重有對雙飛燕；虧我斜倚在篷窗我重思悄然。我耳畔又聽得秋聲桐葉落；又只見平橋衰柳，鎖住寒煙。唉我呢種情緒悲秋同宋玉；況且在客途抱恨，你話對乜誰言。正系舊約、舊約難渝潮有信；新愁深似海闊無邊。唉第一觸景更添情懊惱； 虧我懷人愁對，呢個［愁對］月華圓。又記得青樓邂逅，嗰一晚中秋夜；我共佢並肩攜手，重拜月嬋娟。唉我亦記不盡、記不盡許多情與義；總系纏綿相愛，又復相憐。姐呀共你肝膽、肝膽情投，將有兩個月啦嘛；又嚸想同群催趲叫我整歸鞭。唉嗰陣幾回眷戀，共你難分舍；都只為緣慳嗰兩個字，共你拆散段離鸞。唉嗰陣淚灑西風紅豆樹；情牽古道白榆天。嬌呀你杯酒、杯酒臨歧，你話同我餞別；在嗰處望江樓上，重設離筵。你重牽衣至囑，講及嗰段衷情話；叫我要存終始，叫我兩心堅。唉今日言猶在耳，嚸想成虛負囉；屈指如今又隔年。
